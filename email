Buongiorno,

ho presenziato per la prima volta ad un intervento di Matteo Gracis al Macrolibrarsi Fest di Cesena: il modo di porsi, la satira attuale, il carisma e la pungente battuta mirata alla risata amara sono stati un’ispirazione, un’ispirazione a voler approfondire di più sul suo e chiaramente vostro lavoro.
Ho dunque deciso di dare un’occhiata alla vostra testata giornalistica (abitudine divenuta estremamente rara per me, ex avido consumatore di giornali, in rotta con il MSM e soprattutto con i giornalisti con la g minuscola), devo ammettere che sono stato piacevolmente colpito dalla moltitudine di notizie “di nicchia” e la cura degli approfondimenti, che mai mi sarei aspettato di trovare in alcuna forma di media giornalistico.

Come immagino molti dei vostri lettori, dato il target più o meno volontario di pubblico che avete, mi considero dissidente della forma di governo, tutta. Anarcocapitalista, agorista, libertario, minarchico, lascio agli altri la scelta dell’etichetta; il mio pensiero politico filosofico si basa sul concetto della libertà di vivere e del non infliggere violenza, pena altrettanta violenza.

Andando a fondo ed applicando questo pensiero filosofico su quello che è l’aspetto più cruciale della nostra quotidianità, ossia la libertà personale, possiamo diramare mille discipline e snocciolare altrettante visioni, ma mi volevo concentrare su quella che penso non sia trattata a sufficienza nella vostra “giovane” testata giornalistica, ossia la libertà finanziaria (e non solo).

Vorrei iniziare a parlarne con un’immagine emblematica di quello che noi cittadini stiamo subendo da decenni. Perdonate l’immagine anglofona con i riferimenti statunitensi, da più di mezzo secolo, i presidenti statunitensi hanno imposto il dollaro come standard mondiale, pertanto è solo corretto riportare dati provenienti dagli states. L’Italia non è economicamente rilevante adesso con la moneta unica europea, figuriamoci 50 anni fa col vecchio conio.

Qui di fianco (https://cdn.discordapp.com/attachments/599460007284834324/785851255108141056/unknown.jpeg) sono esposti i prezzi delle merci più indicative del tempo, dalla casa, all’automobile, al classico gallone di latte, al pane ed alle uova.
Tutto costava meno rispetto ad oggi.
Va beh, non è che noi scienziati abbiamo scoperto oggi che i prezzi sono aumentati, diciamo che è una delle poche notizie che passa, in maniera più o meno distorta, in tutti i canali di informazione quotidiana.

Noterete anche il valore dello stipendio medio, notevolmente più basso rispetto ad oggi, chiaro, ma anche estremamente più alto se messo in relazione ai summenzionati beni. L’esempio più lampante è quello della casa: per poter acquistare una casa media prima del 1971 erano sufficienti 2,5 stipendi annui medi (circa).
Forbes riporta che lo stipendio medio italiano ad oggi si aggira su €30.000,00 (fonte https://www.forbes.com/advisor/it/business/stipendio-medio-italia/#:~:text=Qual%20%C3%A8%20lo%20stipendio%20medio,mensile%20di%20circa%201.600%20euro.).
Milano Finanza inquadra il valore al metro quadro di una casa in Italia sui 1970 euro/mq.
Facendo dei conti spannometrici con un occhio alla relazione pre-1971, 2,5 stipendi annui ad oggi posseggono il potere d’acquisto di un appartamento di 38 metri quadri circa.
Inutile sottolineare quanto il potere d’acquisto di un cittadino sia sprofondato dal 1971 ad oggi.

Vedete, esiste un sito che fa da manifesto alla moderna forma di schiavitù alla quale siamo stati tutti sottoposti da più di 50 anni, la schiavitù finanziara. Questo sito è https://wtfhappenedin1971.com/, e contiene una serie di grafici che testimoniano cosa è successo alla nostra società da quando è avvenuto il depegging del dollaro dall’oro sotto il governo Nixon, di come siamo passati dall’utilizzo di un bene fisico, tangibile, raro e con basso tasso inflattivo a fare da base finanziaria alla valuta di uno stato, alla sola fiducia che dobbiamo riporre nelle istituzioni bancarie.
Ciò comportava, nei limiti della fattibilità, che la responsabilità del mantenimento della valuta fosse in parte affidata anche all’industria dell’estrazione dell’oro oltre che ai banchieri.
In soldoni (pun intended), il valore di una valuta era deciso da quanto oro avevamo in riserva e non da quanto il drago o l’antagonista della sirenetta di turno decidevano quanto quantitative easing era accettabile in un determinato momento storico.

Oggi, 50 anni dopo il depegging e con l’avvento dell’informatizzazione e della velocità di scambio delle informazioni, è implausibile pensare che l’oro possa ancora ricoprire tale ruolo, anche mettendo in considerazione tutti i fattori (dis)umani legati all’estrazione di questo.

Immagino che sappiate già dove stia andando a parare, volevo parlarvi di Bitcoin, Bitcoin con la B maiuscola.
Sì perché c’è una netta distinzione che la stragrande maggioranza della gente non sa tra bitcoin e Bitcoin.

Mentre bitcoin è il token scambiato come valuta, ma anche come commodity o security, che ha un face value ed un potere d’acquisto in relazione a merci ed altre valute, Bitcoin è il network che fa da base al token. E credetemi quando vi dico che Bitcoin è molto più interessante socialmente, ambientalmente, finanziariamente e politicamente di bitcoin.

Bitcoin è un enorme network decentralizzato, nella forma e nell’idea.

Sono fondamentalmente due i protagonisti di Bitcoin:
i Miner, computer dedicati alla soluzione di un complesso problema matematico la cui soluzione è necessaria per acquisire il diritto di scrivere nella blockchain, 
i Nodi, altri computer preposti al controllo delle regole del protocollo Bitcoin, alle quali i miner devono sottostare per scrivere con successo delle transazioni nella blockchain.

I Miner fanno il duro lavoro di rendere sicuro il network, ma il potere di scegliere quali sono le regole necessarie per farne parte è in mano alla maggioranza dei nodi.
Ma digresso.

La caratteristica più importante di Bitcoin è la decentralizzazione, ossia lo spostamento di responsabilità e di fattibilità da un singolo individuo/ente/istituto finanziario, ad una moltitudine di individui e potenzialmente l’intera popolazione mondiale.
Chiunque può usare un Miner e chiunque può creare un Nodo (è anzi consigliato farlo), l’ingresso è libero.
Inoltre chiunque può modificare le regole del network.
Si, avete letto bene.
E’ un protocollo libero e chiunque può modificarlo a suo piacimento.
O almeno può tentare!
Infatti, essendo decentralizzato per natura il protocollo Bitcoin non può essere imposto da nessuno, ma può solamente essere accettato e usato volontariamente dai partecipanti.

Prendiamo ad esempio una delle regole chiave di Bitcoin: possono esistere solo 21 milioni di bitcoin (20.999.950 per l’esattezza), né uno più né uno meno. Questo perché Satoshi Nakamoto (l’inventore/inventrice/gruppo di inventori di Bitcoin) decise più o meno arbitrariamente per questo numero.
Se per qualche motivo io volessi aumentare il numero massimo di bitcoin esistenti, diciamo a 100 milioni, mi scontrerei con il consenso del network: tutti gli altri Nodi rifiuterebbero le mie transazioni in quanto non conformi alle regole a cui loro aderiscono.

Diventa dunque impossibile per chiunque, per quanto potente e influente, modificare arbitrariamente le regole del network ed avere successo.
Niente più quantitative easing e quantitative tightening imposti dalla banca centrale (SEC, BCE), quindi niente più manipolazione arbitraria della massa monetaria circolante, quindi non è più il valore della moneta ad adeguarsi costantemente al tasso di inflazione della stessa, ma l’esatto opposto!
È il tasso di inflazione di bitcoin, unitamente alla disponibilità sul mercato di essa a determinare il suo valore.

Questo ha implicazioni che vanno oltre il mero trading del token o il valore espresso in un’altra valuta per meri fini speculativi.
Nessuno decide per voi quanto bitcoin può essere stampato oggi o domani o tra 10 anni: c’è un ritmo di produzione fisso e decrescente di bitcoin che, spiegato in termini umani, dimezza ogni 4 anni circa, a partire dall’anno 0 dove la produzione era di 50 bitcoin per blocco.

Ad oggi, ancora per qualche mese, vengono coniati 6,25 bitcoin per ogni blocco.
A fine aprile 2024 scenderemo a 3,125 bitcoin per blocco e così via.

Questa continua deflazione determina il prezzo, unitamente al “costo di produzione” di bitcoin, ossia del prezzo dell’energia elettrica ed altri costi di produzione dovuti dal Miner per tenere in funzione le proprie macchine.
Nessun QE, nessun drago, nessuna Ursula, solo logiche di mercato.

Bitcoin è paritario!
Non importa che tu sia un ragazzino desideroso di comprare un dominio internet, un povero disgraziato in centro America che cerca di salvaguardare il proprio denaro dalle gang criminali che scorrazzano nella tua zona alla ricerca di cash, un immigrato africano che cerca di inviare soldi alla famiglia in Nigeria, senza che gli intermediari finanziari usurpino fino al 50% dell’importo spedito, per di più recapitato in tempi biblici, o un dissidente del CCP di nome Ai Weiwei emigrato in Svizzera al quale è stato chiuso il conto corrente perché scomodo alla Cina.

Bitcoin non ti discrimina.

Pagando una minuscola commissione al miner, questo scriverà la tua transazione nel blocco, che nel giro di 10 minuti verrà incluso nella blockchain e la transazione diverrà universalmente riconosciuta come buona e pertanto immutabile.
Nessuna Banca Mondiale, WEF o Bank for International Settlements necessari.

Bitcoin mette fine dell’imperialismo finanziario!
Grandi potenze economiche come gli USA, la Francia, adesso la Cina (e tanti altri), grazie alla loro influenza economica sono in grado di soggiogare intere nazioni al proprio volere. Nel 2023 la cugina della avant-guarde Unione Europea, la Francia per l’appunto, soggioga ancora diverse nazioni africane mediante l’utilizzo del franco CFA, sulle quali esercita il diritto di prelazione, a prezzi stracciati e fuori mercato, sui beni prodotti dalle nazioni schiavizzate.
Gli USA impongono da decenni il petrodollaro, con la conseguenza che tutti gli scambi di petrolio debbano essere effettuati in dollari, concentrando l’egemonia economica degli Stati Uniti e impoverendo quelle nazioni dove il tasso di cambio è estremamente sfavorevole, ironia, per l’oscena inflazione che stravolge il proprio paese.

Bitcoin è un bene per l’ambiente!
Eh sì, purtroppo anche in questo aspetto c’è parecchia disinformazione. Ho notato questo risvolto negativo ambientale anche nella vostra testata, motivo che mi ha spinto a scrivervi. Bitcoin viene spesso apostrofato come energivoro, tanto quanto un piccolo stato.
E lo è! Ma vengono meno dei punti chiave per la corretta interpretazione di questo dato:
in Bitcoin è già incluso l’intero sistema finanziario, dal caffè al bar, al tipping al content creator, alla spesa al supermercato, all’acquisto della casa fino all’acquisizione del ramo d’azienda e oltre.
Nel suo consumo di corrente è già incluso tutto questo.

Confrontiamolo con il consumo di energia necessario a mantenere accesi i server per le filiali di una stessa banca.
Moltiplichiamo quel consumo per il numero di banche esistenti.
Aggiungiamo il consumo di tutti i dispositivi ad essi collegati (ATM, POS, etc.).
Sommiamo anche Mario che la mattina prende la macchina e si sposta in tangenziale per raggiungere la propria scrivania in filiale e moltiplichiamolo per tutti i Mario del mondo.
Consideriamo anche tutti i processori di pagamento internazionali e interbancari (VISA, MASTERCARD, etc.), ognuno con i propri server energivori sparsi per il mondo.

Siamo sicuri che Bitcoin sia più energivoro del sistema finanziario tradizionale?

Che piaccia o meno, viviamo in un’economia capitalista, dove nessuno vuole perdere ne tempo ne denaro nella propria attività, e questo vale anche per i Miner, il cui costo di produzione principale è dato dal prezzo dell’energia.
Per questo motivo sono sempre alla ricerca dell’energia al più basso costo possibile.
Spesso e volentieri infatti, i Miner diventano consumatori di energia che altrimenti andrebbe sprecata, dispersa o inutilizzata per motivi di profittabilità economica, dovuti ad esempio a costi di trasporto o immagazzinamento troppo elevati.

Ad esempio l’energia prodotta in eccesso dalle centrali idroelettriche durante i periodi di abbondanza, la quale andrebbe altrimenti dispersa o avrebbe dei costi elevatissimi di immagazzinamento tramite batterie, oppure quella sprecata bruciando i gas di scarto negli impianti di estrazione di petrolio, spesso collocati in zone remote che sarebbero troppo costose da collegare alla rete elettrica.

“Tokenizzandola” in bitcoin tramite il processo di mining, questa può essere trasportata col mero utilizzo di una connessione ad internet.